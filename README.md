
# Aldonoj kaj korektoj proponitaj por *Plena Ilustrita Vortaro*

+ **amik/o**

  + **koramiko**. Homo, kiun oni kore amas, kutime sekse: *mi demandis
     al mia ĵusa koramikino, kiom da koramikoj ŝi havis antaŭ mi*.

+ **Antino/o**. Bela junulo, favorato de Hadriano. [PIV: «Juna tre
  bela sklavo, kiu iĝis la favorato de Hadriano.» Sed ŝajne oni nun
  kredas, ke Antinoo plej verŝajne ne estis sklavo.]

+ **Celi/o**. Unu el la sep montetoj de Romo. [Ĉiuj sep montetoj estas
  menciitaj en «Quo vadis?». Kvin el ili estas difinitaj en PIV 2020.]

+ **ĝarter/o** [Vidu ĉe **krurzono**.]

+ **leg/i**

  + **provlegi**. Tralegi tekston por trovi erarojn en ĝi antaŭ ĝia
    publikigo: *Rob volontule provlegas kaj revizias ĉiujn vortojn de
    nia revuo*. [PIV: «kompari la tajpitan aŭ kompostitan tekston kun
    la manuskripto kaj atentigi pri tajp- aŭ kompost-eraroj: *post
    skanado kaj bitigo de la artikolo, necesas atente provlegi ĝin*.»
    Jen tre specifa kaj hodiaŭ malofta senco de *provlegi*, ĉar
    manuskriptoj ĝenerale alvenas retpoŝte, jam tajpite. Referencoj al
    *kontroli* kaj *revizii* estus utilaj.]

+ **naz/o**

  + **nazumi** **1** Esplori per la nazo: *Mizera hundaĉo nazumis
    melankolie inter la paperĉifonoj kaj rubaĵo*. **2** Esplori
    scivole, sen preciza celo: *lerte aranĝitaj vortindeksoj invitas
    nazumi*.

+ **Oss/o**, **Os/o**. Monto en Grekujo. [PIV: «Montaro».]

+ **paraŝut/o** [PIV havas strangan ekzemplon: «*paraŝuto de
  lumĵetilo* (por prilumi regionon)». Ĝi estas stranga, ĉar
  *lumĵetilo* ne havas tian sencon, laŭ PIV, kaj la esprimo ŝajnas
  priskribi parton de objekto, kiu mem ne havas nomon en PIV. En
  traduko mi nomis la koncernan aferon, ĵetitan el aviadio,
  *lum-paraŝuto*. Similan aferon oni pafas per kanono; germanaj
  terminoj: *Gefechtsfeldbeleuchtung* kaj *Leuchtpatrone*. Ekzistas
  ankaŭ *Signalpatrone*, per kiu oni ne prilumas, sed signalas, ofte
  de ŝipo.]

* **plen/a**

  + **manpleno** **1** Kvanto, kiun povas enteni mano: *preni
    manplenon da lano el la sako*. **2** Malgranda nombro, kutime
    ĉirkaŭ kvin: *manpleno da esperantistoj estas dissemita tra
    grandega kontinento*. [La vorto *malpleno* estas menciita en la
    artikolo pri *plena*, sed ĝi meritas pli precizan difinon. Estu
    referencoj inter *manpleno* kaj la zamenhofa vorto *plenmano*, kiu
    hodiaŭ estas malpli ofta kaj supozeble havas nur sencon 1 de
    *manpleno*.]

+ **Pind/o**. Montaro en Grekujo (21°E 40°N). [PIV: «Monto en Helenujo
  (21°35′E 39°15′N).» La koordinatoj ŝajnas malĝustaj, kaj ŝajne temas
  pri montaro.]

+ **rasl/o**. Sono simila al tiu de interfrotiĝantaj sekaj folioj.
  [PIV: «Nenormala bruo, aŭdebla ĉe brustaŭskulto, k produktata de la
  aerpaso en la aervojoj, jen pro amasiĝintaj likvoj, jen pro
  mallarĝiĝo». Jen medicina termino, sed la vorto eble havas ankaŭ
  komunlingvan sencon.]

+ **Rodos/o**. [PIV: «28°16′E, 36°27′N». Estu «27°56′E, 36°10′N», se
  entute.]

+ **Ŝeba/o**. Antikva lando menciita en la Biblio. [PIV: «Antikva urbo
  en Jemeno (44°59′E, 15°38′N)». La koordinatoj indikas neloĝatan
  lokon. Eble oni celis la urbon Marib, kiu eble estis la ĉefurbo de
  Ŝebao, sed oni ne scias tion. Oni prefere ne prezentu teorion kiel
  fakton.]

+ **ŝelk/o**

  + **ŝtrumpetoŝelko** [Vidu ĉe **krurzono**.]

+ **tim/i**

  + **antaŭtimi** [PIV: «akcentita formo de timi 3». Estu senco 2 de
    *timi*.]

+ ***Titania*** [La indiko «Mitologio» ŝajnas malĝusta, ĉar temas pri
  teatraĵo de Ŝekspiro.]

+ **Trap/o**. Monaĥejo, en kiu originis la trapana ordeno, branĉo de
  la cisterciana ordeno kun tre rigora regularo. [PIV: «Reformita
  parto de la ordeno de Cistercio, kun tre rigora regularo.» Ne ŝajnas
  kredinde, ke *Trapo* signifas parton de ordeno. En la tekstaro mi
  trovis nur «trapisto», sed «trapano», kiel en PIV, ja ŝajnas pli
  logika, speciale se kompari kun «cisterciano».]

+ **Trajan/o**. Romia imperiestro (*C. N. Trajanus*, 53−117). [PIV:
  «*M.U. Trajanus*». Sed M. U. Trajanus estis la patro de la
  imperiestro. Notu la spaceton inter la mallongigitaj antaŭnomoj.]

+ **verdikt/o**

  + **verdikti** [PIV: «(ntr)». Tamen, kvankam la verbo plej ofte
    aperas sen substantiva objekto, ĝi ŝajnas transitiva en ekzemple
    «juĝistoj dufoje verdiktis, ke ili rajtas resti en nia lando», kaj
    oni trovas ankaŭ ekzemplojn similajn al «Oni verdiktis lin kulpa»
    kaj «verdiktis al li morton»: ĉu ambaŭ estas ĝustaj?]

+ **Viminal/o**. Unu el la sep montetoj de Romo. [Ĉiuj sep montetoj
  estas menciitaj en «Quo vadis?». Kvin el ili estas difinitaj en PIV
  2020.]

+ **zon/o**

  + **krurzono**. Rubando, kutime elasta, kiu alpremas ŝtrumpon aŭ
    ŝtrumpeton al la femuro aŭ kruro. [La difino en PIV uzas la vorton
    *duonŝtrumpo*, kiu ne estas difinita. PIV havas ankaŭ la
    kapvortojn *ĝartero* kaj *ŝtrumpetoŝelko* kun similaj sed ne tute
    samaj difinoj. Cetere estas la kapvortoj *ŝtrumpoligilo*,
    *ŝtrumporubando* kaj *ŝtrumpotenilo*, kiuj sendas al *krurzono*
    (aŭ *ĵartelo*, malsama afero), do eble *krurzono* estas la
    favorata vorto. Troviĝas ankaŭ la kontraŭdiraj ekzemploj «la
    ordeno de la Ĝartero» kaj «ordeno de la Krurzono». Evidente estu
    referencoj inter tiuj multaj kapvortoj.]

## Malaktualaj aldonoj kaj korektoj

La sekvaj aldonoj kaj korektoj ne validis por iu malneto de la venonta
eldono: oni jam korektis aŭ forigis la korektendan aferon.

+ **Hadrian/o** [PIV: «*la Hadriana Murego* (117 km longa, tra
  N-Anglio, por defendi ĝin kontraŭ la skotoj)». Tamen, la skotoj
  venis el Irlando al la nuna Skotlando en la 5-a jarcento. Kutime oni
  parolas pri «piktoj» norde de tiu muro, kiam oni konstruis ĝin, sed
  «pikto» mankas en PIV, kaj la plej frua trovita uzo de «Picti»
  ŝajnas esti en 297, longe post la morto de Hadriano, do mi ne estas
  certa, ke eĉ «piktoj» estus ĝusta.]

+ **Hebej/o**. Provinco en la CE parto de Ĉinio. [PIV 2020 ŝajne havas
  ĉiujn provincojn de Ĉinio escepte ĉi tiun. Verŝajne oni ellasis ĝin
  akcidente.]

+ **pra/** [PIV: «*praavo* (patro de avo)»; «*pranepo* (filo de nepo);
  *praonklo* (patro de onklo); *pranevo* (filo de nevo)». Estu «patro
  de avo aŭ avino», ktp.]

+ **Rod/o**. Rodoso. [PIV: «Rodiso».]

+ **Tolu/o** [PIV: «73°35′U, 9°31′N». Estu «75°35′U, 9°31′N», se
  entute.]

+ **Venus/o** [La 5-a senco en PIV 2020, genro, estu aparta kapvorto
  senmajuskla.]
